<p>Gerusalemme, 1934. Il detective belga Hercule Poirot risolve un furto alla chiesa del Santo Sepolcro.</p>
<p>Poirot - brillante ex poliziotto belga, ora detective - è ossessionato dall'equilibrio e dall'ordine nella vita: in grado di vedere il mondo per come dovrebbe essere e non per come è, considera questa sua capacità molto utile nel risolvere i casi specie quando si tratta di smascherare una bugia con la verità. A seguito del caso a Gerusalemme, Poirot desidera riposare a Istanbul ma deve tornare inaspettatamente a Londra per un altro caso. Il suo amico Bouc, direttore dell'Orient Express, gli offre una cabina sul suo treno.</p>
<p>Sull'Orient Express conosce un sinistro uomo d'affari - Samuel Ratchett - che desidera assumerlo come sua guardia del corpo durante i tre giorni di viaggio che deve compiere, poiché Ratchett ha ricevuto delle anonime lettere minatorie. Dal momento che Poirot sa che gli affari dell'uomo sono illegali (traffici di opere d'arte, per lo più false) e che Rachett si è fatto molti nemici, il detective rifiuta l'offerta non solo perché non lo considera un innocente, ma soprattutto perché non vuole essere coinvolto da un individuo come lui. Quella stessa notte Poirot sente strani rumori provenienti dallo scompartimento di Ratchett e vede qualcuno con un kimono rosso correre lungo il corridoio. Durante la medesima notte, una valanga fa deragliare il treno, fermandoli lungo la strada in attesa di soccorso dalla stazione più vicina.</p>
<p>La mattina dopo Poirot scopre che Ratchett è stato assassinato durante la notte dopo essere stato pugnalato una dozzina di volte. Dopo l'arrivo dei soccorsi, che cominciano a liberare il treno dalla neve, Poirot e Bouc indagano sui passeggeri. Le prove ritrovate indicano che Ratchett era stato assassinato da una sola persona, in quanto Caroline Hubbard - una passeggera - afferma che la notte precedente uomo era nel suo scompartimento. Poirot scopre una nota parzialmente distrutta che collega Ratchett al rapimento di Daisy Armstrong, figlia del colonnello John Armstrong, rapita dalla sua camera e tenuta in ostaggio per un riscatto. A seguito del pagamento, però, Daisy fu trovata morta. Ratchett viene identificato come John Cassetti, rapitore e assassino di Daisy. La morte della piccola aveva causato uno shock nella madre - Sonia Armstrong - che, incinta del secondo figlio, aveva subito un parto prematuro da cui né lei, né il bambino che aspettava, sono sopravvissuti. Il padre di Daisy, il colonnello Armstrong, a seguito delle terribili sciagure capitate alla sua famiglia, si uccise. Una cameriera di casa Armstrong, Susanne, venne arrestata e dichiarata colpevole perché era l'unica con un alibi molto debole. La donna - in realtà innocente - si impiccò mentre era sotto la custodia della polizia.</p>
<p>Altre prove sono state trovate, compreso un fazzoletto macchiato di sangue e il bottone dell'uniforme di un conduttore trovato nello scompartimento di Hubbard. L'uniforme viene in seguito trovata, così come il kimono, scoperto nella valigia di Poirot. La signora Hubbard viene pugnalata alla schiena; sopravvive ma non riesce a identificare il colpevole. Poirot scopre che molti passeggeri sono direttamente collegati alla famiglia Armstrong. Mentre interroga la governante Mary Debenham, il medico John Arbuthnot spara a Poirot colpendolo a una spalla e sostenendo di essere lui l'assassino, ma viene fermato da Bouc. Poirot si rende conto che Arbuthnot - un medico ed ex cecchino dell'esercito - lo aveva colpito intenzionalmente di striscio, perché non aveva mai avuto intenzione di ucciderlo.</p>
<p>Poirot incontra i sospetti fuori dal treno, offrendo loro due teorie su come è morto Ratchett. La prima teoria è semplice: un assassino travestito da conduttore è salito sul treno, ha ucciso Ratchett ed è fuggito. Il secondo è più complesso: ogni sospettato è collegato in qualche modo agli  Armstrong, a Susanne o al suo processo - compresi quelli che avevano finto il contrario - e aveva un motivo per uccidere Ratchett / Cassetti. La signora Hubbard è in realtà Linda Arden, ex attrice teatrale, madre di Sonia Armstrong e quindi nonna della piccola Daisy.</p>
<p>La signora Hubbard aveva radunato tutti i dodici passeggeri per pianificare l'omicidio. Tutti i sospetti si sono alternati a pugnalare Ratchett. Arbuthnot aveva pugnalato la signora Hubbard senza metterla in pericolo di vita per convincere Poirot della teoria di un assassino solitario. Lei stessa alla fine chiede che le altre persone vengano lasciate andare e che la colpa ricada solo su di lei, in quanto la sua vita era finita a seguito della morte della figlia e della nipote:</p>
<p>Poirot sfida i passeggeri a sparargli con la sua pistola poiché è l'unico che può denunciarli alle autorità; Bouc può mentire ma Poirot, ossessionato dalla verità e dall'equilibrio, non può. La signora Hubbard afferra la pistola con l'intenzione di sparare a Poirot ma all'ultimo la volge contro sé stessa e tenta di uccidersi. La pistola in realtà era scarica; Poirot voleva vedere come avrebbero reagito i sospettati.</p>
<p>Mentre il treno raggiunge la stazione successiva, Poirot conclude che la giustizia è impossibile in questo caso, poiché Ratchett meritava la morte; per la prima volta dovrà convivere con una bugia e uno squilibrio. Poirot così, presenta la teoria del killer solitario alla polizia jugoslava, permettendo ai sospettati di andarsene, nella speranza che quello che hanno compiuto porti loro la pace.</p>
<p>Mentre sbarca in Jugoslavia per informare la polizia dei dettagli dell'assassinio sull'Orient Express, un messaggero lo ferma e gli chiede di indagare su una morte sul Nilo.</p>