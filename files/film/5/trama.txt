<p>Nel 1959, nella tranquilla città-modello di Suburbicon, con lo stupore e lo choc della borghesia xenofoba statunitense (al punto di lanciare una petizione), si trasferisce la prima famiglia di colore.</p>
<p>Negli stessi giorni, la famiglia di Gardner Lodge rimane coinvolta nell'assassinio di sua moglie Rose, ma mentre i benpensanti incolpano la famiglia appena trasferita, la verità che emerge è tutt'altra: non solo Lodge, in combutta con la cognata Margaret (sorella gemella di Rose), ha architettato l'assassinio di sua moglie assoldando due scagnozzi della mafia locale, ma hanno anche architettato un piano per sfruttare la polizza assicurativa istituita pochi mesi prima per fuggire ad Aruba, protettorato olandese dove non vige la doppia estradizione, e farsi una nuova vita.</p>
<p>Il piano inizialmente sembra funzionare, fino a quando non giunge un investigatore assicurativo della compagnia che, annusando la truffa, ricatta Lodge per tenersi tutti i soldi; il suo piano sembra perfetto, ma Margaret, non volendo perdere il patrimonio, decide di mettere del veleno nel caffè per l'investigatore mentre a Lodge spetta il compito di disfarsi del cadavere. Nicky, il figlio di Lodge, fiutato il pericolo che sta correndo l'investigatore, riesce a contattare suo zio Mitch che si rivelerà provvidenziale durante l'ultima notte quando uno degli assassini, inviato dal suo compare, decide di sterminare figlio e cognata per il mancato pagamento dell'assassinio di Rose.</p>
<p>Dopo aver portato il cadavere dell'assicuratore lontano Lodge torna a casa, dove ritrova il cadavere della cognata/amante Margaret ed i corpi di uno degli assassini e dello zio Mitch, morto in seguito alle ferite riportate per difendere Nicky. Ritrovato suo figlio impaurito in un armadio Lodge, ignaro che prima di morire Margaret avesse avvelenato la cena di Nicky, mangiando un toast e bevendo latte offre a Nicky due possibilità: la copertura del caso o la sua morte.</p>