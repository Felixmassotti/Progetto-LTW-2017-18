<p>Il criminale Edgar Munsen, cercando di sfuggire alla polizia, viene raggiunto sul tetto di un palazzo, dove pochi istanti prima ha trovato un congegno che avrebbe dovuto attivare, secondo gli ordini impostigli da un nastro registrato. Nonostante le intimidazioni da parte dei poliziotti e del detective Halloran, Edgar preme lo stesso il bottone e fa cominciare il nuovo "gioco", per poi venire ferito gravemente da un proiettile.
</p><p>
In un luogo sconosciuto, cinque persone sono tenute imprigionate in un vecchio granaio. Ognuna di loro indossa un collare, dal quale parte una catena che passa attraverso una fessura presente in ognuna delle porte di fronte a loro ed ogni porta ha delle lame circolari innestate su di essa. Una registrazione di John Kramer spiega che per liberarsi dovranno effettuare un sacrificio di sangue, anche minimo, quindi confessare i propri peccati con il proseguire del "gioco". Le catene cominciano a tirare e ad avvicinare i cinque verso le lame rotanti, che nel frattempo si sono azionate. Quattro di loro riescono a liberarsi tagliandosi volontariamente, mentre un uomo che è rimasto incosciente durante il messaggio e risvegliatosi solo vicino alla porta, sembra morire. Il test successivo rivela che una persona del gruppo, Carly, era una ladra e una volta, derubando una donna asmatica, ha causato la sua morte, privandola del suo inalatore d'emergenza. Dal soffitto calano tre siringhe (ognuna con dei numeri impressi sopra), una contenente l'antidoto al veleno iniettato nel corpo di Carly, una contenente una soluzione salina e l'ultima un acido. Per evitare che tutti e quattro vengano impiccati dalle catene, Carly deve iniettarsi una delle tre siringhe, mettendo a rischio la propria vita, ma essendo terrorizzata non riesce a decidersi. Partito il meccanismo che avrebbe ucciso tutti e quattro, Ryan inietta tutte e tre le siringhe nel collo di Carly, liberandoli dalle catene ma sciogliendo parzialmente la faccia di Carly, uccidendola.</p><p>
Mentre il gioco prosegue, il detective Halloran e il suo collega, detective Hunt, cominciano a investigare sull'accaduto, dopo il ritrovamento dei cadaveri dell'uomo sconosciuto e di Carly, entrambi morti nel granaio. Halloran comincia a sospettare dei due medici forensi Logan e Eleanor. Tuttavia Logan, un veterano militare al quale è stata uccisa la moglie due anni prima, non è convinto dei sospetti di Halloran. Nel frattempo, Edgar viene rapito dall'ospedale dove era stato ricoverato da un uomo sconosciuto. Quando la polizia ordina di riesumare il corpo di John Kramer, per tranquillizzare la cittadinanza e provare che è effettivamente morto, all'interno della bara al posto del defunto John viene trovato il cadavere di Edgar.</p><p>
In un'altra stanza del granaio, Ryan tenta di prendere una scorciatoia, aprendo con una pala una porta sulla quale compare la scritta "NO EXIT", ma cade in una trappola, nella quale la gamba viene bloccata da dei cavi metallici: Mitch, un altro "giocatore", trova un nastro, nel quale John dice a Ryan che non ci sono scorciatoie. Mitch e Anna (l'ultima giocatrice) entrano quindi in un silo e rimangono bloccati all'interno. La trappola prevede che i due vengano prima sepolti vivi dal grano, poi vari oggetti (lame rotanti, forche, coltelli, uncini,...) cadano dal soffitto per colpirli. Per salvare loro la vita, Ryan deve tirare la leva accanto ai fili che intrappolano la sua gamba ma così facendo salverebbe Mitch e Anna, perdendo però la gamba. Alla fine Ryan tira la leva e li salva, rimanendo amputato. Il prossimo a essere testato è Mitch, il quale si scopre aver venduto ad un giovane, il nipote di Jigsaw, una moto con il freno difettoso che lo ha portato alla morte in un incidente stradale. La trappola di Mitch consiste in una lama a spirale, che viene azionata dalla stessa moto che Mitch aveva venduto in passato: Mitch viene lentamente calato dentro alla trappola e per salvarsi deve premere il freno sul fondo di essa. Anna nel mentre è riuscita a salire fino alla moto e a bloccare la ruota che azionava il congegno grazie a una spranga di metallo. Proprio quando pensavano di aver fermato il meccanismo, la spranga si rompe rimettendo in movimento la moto che aziona la lama, tagliando ripetutamente il corpo di Mitch, come in un frullatore.</p><p>
Logan e Eleanor parlano in un bar di come non ci si possa fidare di Halloran, quindi Eleanor porta Logan nel suo "studio". Eleanor si rivela essere un'appassionata di Jigsaw e ha ricreato alcune delle sue trappole mortali. Hunt, che li aveva seguiti di nascosto, scatta alcune foto dello studio e informa Halloran. Halloran ordina che i due vengano arrestati, ma Logan riesce a convincere Hunt, amico di vecchia data, che sia Halloran il vero colpevole che si cela dietro alle recenti morti ed inoltre è implicato nell'aver collaborato in passato con Edgar Munsen. Convinto Hunt, Logan ed Eleanor riescono a capire dove si trova il granaio dove si tiene il gioco, con Halloran che li segue.</p><p>
Anna tenta di aprire la porta con la scritta "NO EXIT" e ci riesce, riuscendo inoltre a vedere l'esterno, ma viene attaccata da un individuo con una maschera da maiale. Si risveglia in una stanza insieme a Ryan, entrambi incatenati e con loro si trova l'individuo che li ha portati lì: John Kramer. John rivela che a causa delle sue azioni da giovane, Ryan ha causato la morte di tre persone, per poi negare di aver avuto delle colpe. Anna invece ha ucciso in un attacco di rabbia suo figlio, per poi far credere che suo marito lo avesse soffocato nel sonno, provocando non solo la sua pazzia, ma anche il suo suicidio: John conosceva la verità essendo stato loro vicino di casa. John spiega loro che quello sarebbe stato il loro ultimo test e che fino a quel momento hanno fatto tutto "al contrario". In mezzo a loro piazza un fucile e dopo aver mostrato un proiettile, dice ai due che quello è la "chiave" per salvarsi, quindi lo mette nell'arma. Anna interpreta male il messaggio di John, imbraccia il fucile e spara a Ryan, per poi scoprire che esso è stato manomesso, sparando il colpo "al contrario" e uccidendola. Ryan disperato scopre poi che nel bossolo si trovavano le chiavi che avrebbero aperto le catene, che però sono state distrutte nel momento in cui Anna ha premuto il grilletto.</p><p>
Mentre Logan ed Eleanor indagano nel granaio, Halloran tende loro un'imboscata, alla quale Eleanor riesce lo stesso a sfuggire. Logan e Halloran vengono rapiti da un individuo sconosciuto e si risvegliano, entrambi con un collare al collo nel quale sono innestati dei bisturi laser. Per salvarsi devono confessare i propri peccati del passato e devono decidere chi dei due avrebbe cominciato. Halloran fa credere che avrebbe iniziato lui, per poi spingere Logan ad iniziare. Logan confessa di avere sbagliato a mettere l'etichetta sulle radiografie di John, causando un fatale ritardo nell'intervento sulla sua malattia. Nonostante la confessione, Logan viene trafitto dai raggi laser e cade a terra sanguinante. Halloran, spaventato, confessa di avere lasciato a piede libero alcuni criminali che hanno causato la morte di molta gente, per guadagni personali.</p><p>
Improvvisamente Logan si rialza, avendo finto di morire per ottenere la confessione di Halloran, rivelando poi che il gioco del granaio si è tenuto 10 anni prima. Logan era l'uomo sconosciuto della prima stanza: dopo essersi ferito parzialmente, John Kramer decise di salvarlo poiché quello di Logan era stato un errore umano che poteva capitare a chiunque, quindi John lo prese come suo allievo. I corpi trovati sparsi per la città erano quelli dei criminali lasciati in libertà da Halloran, messi negli stessi giochi avvenuti dieci anni prima. Inoltre rivela che Edgar, uno dei criminali liberati da Halloran, aveva ucciso la moglie di Logan. Dato che Halloran non ha confessato tutti i suoi peccati e che ha forzato Logan ad iniziare, non rispettando le regole, lo stesso decide di ucciderlo, riattivando la trappola laser, che gli taglia la testa in vari “spicchi”. Alla fine Logan chiude la porta dicendo la frase "Io parlo per i morti".